--- 
layout: post
title: Quicksilver is dood, leve Alfred
date: 2010-03-10 16:42:15 +01:00
---

[Quicksilver](http://www.blacktree.com/ "Quicksilver") is onder de gevorderde gebruikers van Mac OS X een bekende applicatie. Het ontsluit de kracht van command-line-interfaces in een grafische gebruikersomgeving door de gebruiker de mogelijkheid te bieden taken op z’n computer uit te voeren met behulp van tekstinvoer. Quicksilver roep je op met behulp van een toetsencombinatie waarna je gestructureerde opdrachten geeft die een legio aan taken tot gevolg hebben. Denk hierbij aan het starten of focussen van applicaties, het zoeken en openen van bestanden, het aansturen van applicaties (volgende nummer in iTunes of e-mail opstellen in Mail) en het raadplegen van internetbronnen als Google, Wikipedia of Amazon.

![Alfred Logo](/public/images/2010/03/10/alfredlogo.png)

Helaas wordt Quicksilver al enkele jaren niet meer actief onderhouden. Hier en daar worden er bugs opgelost en bij elke nieuwe versie van Mac OS X zorgen de ontwikkelaars dat het draait op deze versie. De laatste stabiele versie van Quicksilver dateert uit 2007, het jaar waarin Windows Vista geïntroduceerd wordt, Balkenende IV geformeerd wordt, de iPhone op de markt komt in de Verenigde Staten, Rita Verdonk uit de VVD wordt geschopt en bijna niemand in Nederland wist wie Barack Obama was. Voor degene onder ons met een slecht tijdsbesef: “lang geleden”.

De afgelopen jaren zijn er op concurrerende platformen veel alternatieven uitgekomen. De meest prominente Quicksilver-kloon voor Windows is waarschijnlijk Launchy, de meest prominente voor Linux is GnomeDo. Op Mac OS X bleef het echter angstvallig stil rondom potentiële troonopvolgers. Butler zou een prima alternatief kunnen zijn ware het niet dat het er allemaal erg complex uit ziet. Launchbar lijkt nog de beste papieren te hebben maar is helaas geen gratis applicatie. Ik heb geen problemen met betalen voor software maar betalen voor software die min of meer hetzelfde doet als gratis pakketten blijft vervelend. Quicksilver blijft voorlopig koning.

Afgelopen week ontdekte ik echter een nieuwe applicatie, Alfred! Alfred is vergelijkbaar met alle hierboven genoemde applicaties ware het niet dat Alfred een belangrijke eigenschap heeft, simpliciteit. Op geen enkel moment ben je bezig met “triggers” of “plugins”. Sleep de applicatie met de bolhoed richting je applicatiemap, starten en gaan! Deze simpliciteit heeft natuurlijk ook een keerzijde. Alfred kan applicaties starten en focussen, bestanden zoeken en openen en stapels internetbronnen raadplegen. Wat (nog?) niet mogelijk is het aansturen van lokale applicaties als iTunes en Mail. Dit is bijzonder jammer maar Alfred bevindt zich momenteel nog in de bètafase, wellicht krijgen we deze mogelijkheden in de toekomst nog. Een tijdelijke oplossing is het gebruik van Automator-acties of Apple Scripts, deze kunnen door Alfred (net als elke andere willekeurige applicatie) aangeroepen worden.

Een ander groot voordeel (voor mij persoonlijk) is dat Alfred erg Mac-achtig is. Het ziet er uit alsof het thuis hoort op mijn bureaublad en die visuele consistentie is voor mij ontzettend belangrijk. Ik kan me actief irriteren aan applicaties die niet lekker integreren.

Voorlopig heerst Alfred over mijn Mac, dat hebben andere Quicksilver-alternatieven nooit langer dan enkele dagen gedaan. Geïnteresseerd? Alfred is gratis te verkrijgen op [www.alfredapp.com](http://www.alfredapp.com/ "Alfred").
