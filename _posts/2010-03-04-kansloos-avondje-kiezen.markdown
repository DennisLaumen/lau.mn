--- 
layout: post
title: Kansloos avondje kiezen
date: 2010-03-04 11:43:23 +01:00
---

Gisteren was het zover, we mochten weer stemmen. Dit maal voor de gemeenteraadsverkiezingen, hoewel dat in de aanloop niet te merken was in de nationale media. TV en radio waren in de veronderstelling dat 3 maart het blauwe pluche verdeeld werd. Dat is althans de indruk die ik krijg als ik de lijsttrekkers van de grote partijen zie debatteren over nationale onderwerpen. De conclusie die je hieruit zou kunnen trekken is dat je bij de lokale media moet zijn als het om lokale verkiezingen gaat.

Als de gemeente waarin ik woon, Sittard-Geleen, vervolgens in samenwerking met streekomroep Start een live TV-uitzending organiseert moest ik daar natuurlijk bij zijn. De website van de gemeente beschrijft deze avond als [“spektakel”](http://www.sittard-geleen.nl/content.jsp?objectid=46277 "Sittard-Geleen"). Ik wist voldoende, deze avond gaat niets goeds brengen. Mijn vermoedens bleken juist. [Het zalencentrum](http://www.hanenhof.nl/ "Hanenhof") waarin dit “spektakel” gehouden werd, wordt regelmatig gebruikt voor concerten en kleine muziekfestivals. Je zou verwachten dat dan op z’n minst het geluid in orde is. Helaas vond niemand in de organisatie het nodig een sound check te doen. De vele gesprekken op het podium met de zittende burgemeester en de verslagen vanuit de diverse stemlokalen waren onverstaanbaar halverwege de zaal. Op het moment dat het eerste staafdiagram dan op de grote schermen verschijnt ben je blij. Visuele communicatie! Helaas had de gemeentelijke spreadsheettovenaar er niet aan gedacht dat het wel handig zou zijn om de bijschriften leesbaar te maken vanaf een groot scherm. Op zo’n moment prijs ik mezelf gelukkig met [de Twitteraccount van de gemeente](http://www.twitter.com/sittardgeleen "@SittardGeleen on Twitter") waarop die voorlopige uitslagen net zo vlug te vinden waren. Die had ik natuurlijk ook gewoon thuis op de bank kunnen lezen, waar ik geen €1,80 hoef te betalen voor m’n pilsje.

Naast de domper in de Hanenhof werd ik ook niet al te vrolijk van het nieuws dat ik na thuiskomst te horen kreeg. Wilders scoort op alle fronten, PVV is de grootste partij in Almere, de op één na grootste partij van Den Haag en Maurice de Hond denkt dat Wilders na de aanstaande Tweede Kamerverkiezingen [de grootste partij van Nederland](http://www.trouw.nl/nieuws/nederland/article3004423.ece/PVV_favoriet_in_peiling_Tweede_Kamerverkiezingen.html "PVV favoriet in peiling Tweede Kamerverkiezingen") leidt. De peilingen van Synovate melden dat de PVV [de derde partij van Nederland ](http://www.elsevier.nl/web/Nieuws/Politiek/259687/Peiling-PVV-en-D66-winnen-CDA-en-SP-onderuit.htm "Peiling-PVV en D66 winnen CDA en SP onderuit") wordt.

Als klap op de vuurpijl blijkt dat een gemeente verderop, in Echt-Susteren, [de heren Pustjens en Verheesen op basis van voorkeursstemmen een zetel krijgen](http://www.echt-susteren.nl/index.php?simaction=content&mediumid=1&pagid=551&stukid=92631 "Echt-Susteren") in de gemeenteraad (en beide partijen, het CDA en Lijst Samenwerking, de grootste zijn). Voor de niet-ingewijden in de Echt-Susterse politiek, deze heren zijn vorig jaar als wethouders opgestapt wegens de zogenaamde [Sinterklaasaffaire](http://www.limburger.nl/article/20091123/DOSSIERS/821096914 "De Sinterklaasaffaire") (waarbij gemeentegeld buiten de raad om werd geschonken aan verenigingen die deel uitmaakten van de partijachterban).

Na 3 maart 2010 is het duidelijk, Nederland is een bananenrepubliek. Laten we hopen dat ik na 9 juni 2010 een positiever artikel kan schrijven.
