--- 
layout: post
title: "In de glazen bol: Oscars 2010"
date: 2010-03-05 21:46:29 +01:00
---

Elk jaar vind ik het leuk een kleine voorspelling te doen betreffende de winnaars van de meest prestigieuze filmprijs ter wereld, de Oscars. Niet omdat ik het zo’n mooie prijs vindt, of omdat ik het elk jaar een prachtceremonie vindt. Ondanks dat ik helemaal verzot ben op films heb ik namelijk best een spuughekel aan de Oscars. Voor de buitenwacht (lees: mij) lijkt het een insulaire verzameling oude, blanke mannen die het contact met de werkelijkheid zijn verloren. Dit jaar doen ze een poging een breder publiek aan te spreken. Zo hebben ze 10 films genomineerd voor de grote prijs, de beste film. Desondanks zijn deze voorspellingen leuk om te doen, met name omdat de Oscarswinnaars elk jaar bepaald lijken te worden door een enorme verzameling ongeschreven regeltjes, gekke voorwaarden en vreemde tradities.

Omdat ik niet alle films in de onderstaande lijstjes heb gezien en omdat ik geen ellenlang artikel wil schrijven zal ik me beperken tot de grote tien categorieën.

## Beste film

Met tien nominaties is deze categorie dit jaar een enorma waslijst geworden. Deze lijst kan mijns inzien heel gemakkelijk gehalveerd worden. Het bestaat namelijk niet dat de regisseur van de desbetreffende film niet genomineerd is voor beste regisseur. Mijns inziens gaat deze strijd tussen Avatar, The Hurt Locker en Inglourious Basterds. Deze films zijn namelijk ook nog eens genomineerd voor beste cinematografie en beste editing (die gegarandeerd naar het extreem intense The Hurt Locker gaat). Ik zou graag Inglourious Basterds zien winnen maar het lijkt me niet het type film waar de Academy voor warm loopt. Avatar maakt een grote kans omdat dit het jaar is dat de Oscars een poging doen een breed publiek te bereiken. The Hurt Locker heeft een onderwerp (de oorlog in Irak en concreter de toestand van Amerikaanse soldaten in Irak) dat de Amerikanen waarschijnlijk erg aanspreekt. De Golden Globes hebben gekozen voor Avatar, de DGA (Director’s Guild of America) Awards hebben gekozen voor The Hurt Locker. Over het algemeen is meegaan met de DGA’s een veilige keus (54 van de afgelopen 60 jaar waren de winnaars voor beste film gelijk).

Winnaar: The Hurt Locker

## Beste regisseur

Ook hier ga ik voor The Hurt Locker. Vaak is de winnaar van beste film tevens de winnaar van beste regisseur. De DGA Awards hebben hier normaliter nog meer invloed dan bij beste film. De afgelopen 60 jaar voorspelden de DGA’s 58 maal correct de winnaar van beste regisseur. James Cameron maakt met Avatar hier een kleine kans maar blijkbaar is de Academy niet zo heel blij met Cameron (hij was bij het in ontvangst nemen van de Oscar voor Titanic iets te enthousiast, vreemd).

Winnaar: Kathryn Bigelow voor The Hurt Locker

## Beste acteur

Met een Golden Globe en de SAG award op zak, lijkt deze prijs al vergeven te zijn: Jeff Bridges. Dit is de vijfde Oscarnominatie voor deze acteur op leeftijd maar hij heeft er nog nooit een weten te verzilveren (des te meer kans maakt hij nu). Jeremy Renner maakt verder nog een kleine kans, iemand anders zie ik dit niet winnen.

Winnaar: Jeff Bridges voor Crazy Heart

## Beste actrice

Ik heb (nog) geen enkele film uit deze lijst gezien. De SAG Awards zijn echter elk jaar weer een goede barometer voor de acteerprijzen, dus daar sluit ik me gemakshalve bij aan.

Winnaar: Sandra Bullock voor The Blind Side

## Beste mannelijke bijrol

Heb je Inglourious Basterds gezien? Geen twijfel over mogelijk…

Winnaar: Christophe Waltz voor Inglourious Basterds

## Beste vrouwelijke bijrol

Ook hier gebruik ik dezelfde redenatie als bij beste actrice. Ik sluit me aan bij de SAG Awards.

Winnaar: Mo’Nique voor Precious

## Beste originele script

Zoals je hierboven al kunt lezen valt Tarantino nog nergens in de prijzen voor zijn Inglourious Basterds, voor mij een van de absolute toppers van 2009. Verdere nominaties zijn onder andere The Hurt Locker, een film met een minimaal verhaal en Up, deze won al de Golden Globe voor beste script. Deze wint in mijn optiek echter al de Oscar voor beste animatiefilm.

Winnaar: Inglourious Basterds

## Beste afgeleide script

Mijn argumentatie voor het beste originele script gaat ook op voor het beste afgeleide script. Ik denk dat Jason Reitman buiten de boot valt bij de grote prijzen en dus een “troostprijs” gaat ontvangen voor beste afgeleide script.

Winnaar: Up in the Air

## Beste animatiefilm

De enige film in deze lijst die genomineerd is voor beste film is Up. Dit lijkt een intikkertje te worden voor Pixar, die de laatste jaren het alleenrecht hebben op deze prijs. De laatste keer dat een door Pixar gemaakte film zijn nominatie niet verzilverde was in 2001 (Monsters Inc.).

Winnaar: Up
 
## Beste buitenlandse film
 
Ik heb nog geen enkele film uit deze lijst gezien. Over het algemeen worden de films uit deze lijst pas beschikbaar voor een iets groter publiek na de Oscars. Daarom gok ik maar op de film met de bekendste regisseur. De inzending van onze oosterburen, Das Weisse Band (The White Ribbon) van Michael Haneke. Wat deze gok iets zekerder maakt is het feit dat Das Weisse Band ook genomineerd is voor de Oscar voor de beste cinematografie, het Gouden Palm heeft gewonnen in Cannes en afgelopen jaar ook de Golden Globe voor beste buitenlandse film won.
 
Winnaar: Das Weisse Band
 
Wat denk jij? Heb ik gelijk? Zit ik er helemaal naast? Na 7 maart 2010 weten we het!
