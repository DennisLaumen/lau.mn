--- 
layout: post
title: Over psychohistorici en neuropsychologen...
date: 2010-03-18 20:20:41 +01:00
---

Na het behalen van mijn SCWCD certificaat (hoera voor mezelf!) had ik in maart eindelijk weer eens wat vrije tijd. Deze vrije tijd heb ik dan ook optimaal benut met het lezen van een stapel boeken. Hieronder enkele korte impressies van twee van deze boeken (de rest volgt later).

## Isaac Asimov - Foundation

Een auteur waar ik al jaren naar nieuwsgierig was, is Isaac Asimov, een van de ‘Grote Drie’ sciencefictionschrijvers van de vorige eeuw. Een mooi beginpunt van zijn oeuvre leek me dan ook Foundation, het eerste boek uit, jawel, de Foundationserie. De serie gaat over de ondergang van een imperium. Psychohistorici voorspellen met behulp van geschiedenis, sociologie en statistiek de acties van een collectief over vele duizenden jaren en met behulp van deze fictieve wetenschap wordt getracht de negatieve gevolgen van de onvermijdelijke ondergang van voorgenoemd imperium te minimaliseren. Het boek bestaat uit een reeks korte verhalen waarin personen uit diverse tijdperken proberen voorspelde crises te trotseren.

Ondanks hoge verwachtingen (of juist dankzij deze verwachtingen) was dit boek een grote teleurstelling voor me. De concepten en de grote lijn van het verhaal en de geschapen wereld vond ik erg goed. Waar ik echter moeite mee had was dat de gebundelde korte verhalen vrijwel geen karakters delen waardoor het voor mij erg lastig was me in de karakters en de verhaallijn in te leven. Zodra je een karakter leert kennen wordt er vijftig jaar vooruitgespoeld en moet je kennis maken met een nieuwe waslijst aan karakters. Kort samengevat, veel wetenschap, weinig emotie, niet de balans die ik zoek in fictie.

## Jonah Lehrer - How We Decide

Na me gebrand te hebben aan fictie leek het me tijd voor non-fictie. Ik had veel goede dingen gehoord over How We Decide van Jonah Lehrer, dat zich verdiept in de neuropsychologie en menselijke beslissingen. Aan de hand van een groot aantal praktijkvoorbeelden, van topsporters naar piloten en pokerspelers naar brandweermannen, kijkt Lehrer naar beslissingen die ze in uitzonderlijke situaties maakten en waarom en hoe ze dezen maakten. Vragen waarop vaak zelfs de betrokkenen niet eens het antwoord weten.

Na het tegenvallende Foundation vond ik dit boek ontzettend goed geslaagd. Zonder de materie al te zeer te simplificeren worden heel wat concepten uit de neuropsychologie en hun invloed op ons dagelijkse gedrag begrijpbaar uitgelegd. Fascinerende materie op een zeer vermakelijke manier gebracht, wat wil je nog meer? Alhoewel de auteur de lezer uitlegt in welke situaties we rationeel dienen te handelen en in welke situaties je intuïtie volgen een betere keus is valt hij (gelukkig) nooit in het self-help of self-improvement genre. Niet lezen omdat je je beslissingen wil verbeteren dus maar lezen omdat je de materie interessant vindt.
