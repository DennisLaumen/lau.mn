--- 
layout: post
title: "In de glazen bol: Resultaten Oscars 2010"
date: 2010-03-08 20:10:22 +01:00
---

Afgelopen nacht was het dan zover, de Oscars werden uitgereikt. De ceremonie zelf was niet zo heel bijzonder. Zoals de laatste jaren wel vaker het geval was, was het wederom een rommelig en langdradig avondje TV (dat was althans de consensus, zelf heb ik niets gezien). Uiteraard zijn er altijd hoogtepunten. Van de beelden die ik tot nog toe heb gezien was ik het meest onder de indruk van Sandra Bullock’s optreden. Helaas vonden de auteursrechtenhouders het nodig deze van YouTube af te halen (waarom? Ga dood reptielen!). Gelukkig is haar optreden bij de Razzie’s wel nog op YouTube te vinden. Überhaupt een knappe prestatie om in één weekend zowel een prijs te ontvangen voor beste en slechtste acteerprestatie van het jaar.

<div class="video-container">
  <iframe width="560" height="345" src="http://www.youtube.com/embed/adYced7GB8k" frameborder="0" allowfullscreen></iframe>
</div>

Belangrijker nog dan de ceremonie of de optredens was natuurlijk de uitslag. Ik was ontzettend benieuwd of mijn voorspellingen enigszins waar bleken te zijn. Gelukkig heb ik een redelijk mooie score weten neer te zetten. Van de tien prijzen waar ik een voorspelling voor deed (voorspellingen zijn [hier](/2010/3/5/in-de-glazen-bol-oscars-2010.html "In de glazen bol: Oscars 2010") te vinden) had ik er zeven goed!

Nog even kort de winnaars op een rijtje (met mijn voorspellingen er tussen haakjes achter).

Beste film: The Hurt Locker (The Hurt Locker)

Beste regisseur: Kathryn Bigelow voor The Hurt Locker (Kathryn Bigelow voor The Hurt Locker)

Beste acteur: Jeff Bridges voor Crazy Heart (Jeff Bridges voor Crazy Heart)

Beste actrice: Sandra Bullock voor The Blind Side (Sandra Bullock voor The Blind Side)

Beste mannelijke bijrol: Christophe Waltz voor Inglourious Basterds (Christophe Waltz voor Inglourious Basterds)

Beste vrouwelijke bijrol: Mo’Nique voor Precious (Mo’Nique voor Precious)

Beste originele scenario: The Hurt Locker (Inglourious Basterds)

Beste afgeleide scenario: Precious (Up in the Air)

Beste animatiefilm: Up (Up)

Beste buitenlandse film: El Secreto de Sus Ojos (Das Weisse Band)

Uiteindelijk had ik dus alleen de beide scenarioprijzen en de prijs voor beste buitenlandse film gemist. Voor die laatste prijs tastte ik echt in het duister en was ik dus niet heel verbaasd dat mijn voorspelling incorrect was. Over de scenarioprijzen was ik echter wel enigszins verbaasd, met name over de winst voor The Hurt Locker hier. Ondanks dat The Hurt Locker een geweldige, met name intense, film is, komt dat absoluut niet door het scenario. De grote kracht van de film is de regie, editing, geluid en prima acteerprestatie van Jeremy Renner. Het scenario was in mijn ogen zelfs het zwakste deel van de film.

Al met al ben ik tevreden met mijn voorspellingen. Hoeveel had jij er goed?
