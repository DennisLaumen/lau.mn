--- 
layout: post
title: Snel, sneller, Quix!
date: 2010-03-15 20:44:52 +01:00
---

Nadat ik enkele dagen geleden al de loftrompet stak over [Alfred](http://www.alfredapp.com/ "Alfred") wil ik ditmaal een vergelijkbare toepassing in het zonnetje zetten. Enkele weken geleden ontdekte ik namelijk [Quix](http://www.quixapp.com/ "Quix"), zoals Alfred een toepassing die middels een command-line-interface bijzonder krachtige functionaliteiten ontsluit. Het grote verschil met Alfred is echter dat het geen command-line-interface is voor de Mac maar een voor je webbrowser.

<iframe src="http://player.vimeo.com/video/8540763?title=0&amp;byline=0&amp;portrait=0" width="400" height="285" frameborder="0"></iframe>

In principe is Quix vrij simpel. Het is een zogenaamde bookmarklet, een stukje JavaScript dat opgeslagen kan worden als een bladwijzer in je webbrowser. Nadat je op de bookmarklet klikt komt er een klein schermpje in beeld waar je vervolgens commando’s in kunt tikken. Denk hierbij aan de te verwachten commando’s als zoeken op Google, Wikipedia of IMDb tot het inkorten van URL’s met bijvoorbeeld bit.ly of het valideren van de CSS op een pagina. Deze en meer zijn te vinden op [de helppagina’s van Quix](http://quixapp.com/help/ Quix Help).

Om het gebruik van Quix nog iets makkelijker te maken kun je de bookmarklet [integreren met je webbrowser](http://quixapp.com/browsers/ "Quix Browsers"). Nu is het mogelijk de bookmarklet aan te roepen met een toetsenbordcommando (in Google Chrome roep ik Quix bijvoorbeeld op met de toetsencombinatie control + q).

De absolute kers op de taart is voor mij echter de uitbreidbaarheid van Quix. Het is namelijk mogelijk je eigen commandobestand aan Quix te voeren en op deze manier je eigen opdrachten toe te voegen. Het enige dat je nodig hebt is een plek waar je een tekstbestandje publiekelijk kunt hosten (ik gebruik hier bijvoorbeeld [Dropbox](https://www.dropbox.com/referrals/NTgyMTc2Njk "Dropbox referral") voor). [De syntax voor deze bestanden](http://quixapp.com/help/syntax/ "Quix syntax") is relatief simpel voor eenieder die enige ervaring heeft met JavaScript. Door gebruik te maken van deze uitbreidbaarheid zoek ik met een simpel commando door mijn [Gmail](http://www.gmail.com/ "Gmail"), abonneer ik me op webpagina’s in [Google Reader](http://reader.google.com/ "Google Reader") en kijk ik of webpagina’s [down](http://www.downforeveryoneorjustme.com/ "Down for everyone or just me") zijn.

Quix heeft inmiddels een vaste rol gekregen in mijn internetgedrag. Voor jou vanaf vandaag ook? [Probeer Quix](http://www.quixapp.com "Quix")!
